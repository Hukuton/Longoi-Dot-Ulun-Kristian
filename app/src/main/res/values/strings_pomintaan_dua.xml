<?xml version="1.0" encoding="utf-8"?>
<resources>
    <string name="doa_di_tuhan_yesus">
        <![CDATA[
        <body>
            <p>Ot Ama dahai sid surga, posusio i ngaran-nu, porikoto i karajaan-nu, posunuo i kenginan-nu, iadko i sid surga, iadinoi iti sid pomogunan.  Tahakai okoi-no dit adau diti do kakanan do miuma om padao-no i kasalaan-za, iadko iokoi diti nakapangada-no di sala it ongoulun di kisala sid dahai. Om amu ko mangagazad dahai sid pensubaan, inoinga polobuso okoi-no antad sid karaatan. Sabap ikau-no o sanganu di karajaan om i kokuasaan om i kohormatan sampai penlaid. Amin.</p>
        </body>
        ]]>
    </string>

    <string name="doa_do_minggu">
        <![CDATA[
        <body>
			<p><b>(gulu di tuturan) POMILI DOT ISO antawa MINTADUA KONDIRI:</b></p>
			<p>Ot Ama dahai sid surga, mongindazou okoi dikau, sabap minsanko tasantanid-tanid it ongovalai-za om tasantanid-tanid it ongogagamaon om pongitungan-za, nga kadapat okoi sumamung sid saralom diti gorija diti. Ikau-no o najadi do puun do piniizaan-za.</p>
			<p>Manjadi sid saralom dit onom tadau nakatalib-no do ginumama okoi, amu-za elaan dot kuran o kosurutan om kopudan di tagad om ranau om kabun om pangazam dahai. Minsan ko iokoi kondiri om it ongoongkob-za, nga amui elaan-za i kosungguvo. Topot mindamo okoi di samod-nu om i barkat-nu, supaya varo kopudan dahai om kikakanan okoi do miuma do suvab-suvab.</p>
			<p>Manjadi biano mad vitilon okoi di boros-nu om i kovosihan-nu.</p>
			<p>Barkatai-no i tuturan om i tudukan di biano, supaya empanggalan vagu it ongoginavo-za.</p>
			<p>Manjadi iadino dino ot indomoon-za sid ngaran di Tuhan Yesus Kristus. Tulungai okoi-no. Amin.</p>

			<center><p><br/>*******<br/></p></center>

			<p>O Kinoringan, i monguasa di sokoviai, Ama dahai sid surga, tumoguvang okoi sid dikau om mongoho okoi dot iokoi diti ulun do kisala om amu okoi elo monimbaru dot avantang. Suvab-suvab nga aranggal-za i pinonuhuan-nu dot osusi. Topot oruol-no it ongoginavo-za sampai mindamo okoi di kosianan-nu. Sianai okoi-no, o Tuhan, om padao-no i sala-za, gima i Tuhan dahai Yesus Kristus, om pakansango okoi-no sid koposizan vagu om sid kavazao dot avantang, supaya mongoguna okoi dikau sid saralom di gama-za suvab-suvab. Amin.</p>

			<center><p><br/>*******<br/></p></center>

			<p>O Tuhan Kinoringan dahai sid surga, iokoi diti antad sid ongovalai-za nokorikot siti ontok mongohondom om sumamung dikau om kumiboros dikau, sabap i samod om kovosihan-nu amu engkod sid dahai. Topot ong iokoi amu milo monuli di samod om kovosihan-nu, inoinga asarok dot sumuhut okoi di pongitungan dahai kondiri.</p>
			<p>Manjadi mindamo okoi di kotulungan-nu do momuka di ongoginavo dahai om it ongotolingo-za, supaya andaman dahai it ongotuturan diti ipat-ipat i minggu. Om biano nga sodiao-no it ongotolingo dahai mongining di tuturan biano.<br/>Amin.</p>

			<center><p><br/>*******<br/></p></center>

			<p>Ot Ama dahai sid surga, biano tumoguvang okoi sid dikau om mongindazou dikau, sabap elaan-za dot ikau o minonulung om mangapad dahai sid saralom dot turu ot adau. Sampai monorima kasih okoi sid dikau, tu ikau minongodim dahai sokoviai rumikot siti antad sid ongogamaon dahai sid tagad, sid kabun, sid ranau, om sid ongototoudon, i nakatahak-nu sid dahai.</p>
			<p>Topot oruol it ongoginavo-za, tu ulun okoi dot kisala sid tinoguvangon-nu. Manjadi mindamo okoi di kosianan-nu do padao-no i kasalaan-za. Tu bang okonko ikau o monian dahai, tantu tumanus okoi.</p>
			<p>Manjadi biano tumimpuun okoi-no vagu mongining di boros-nu.</p>
			<p>Tahakai okoi-no di sundu-nu do momuka di ginavo-za, supaya ino boros-nu sumondot sid dahai. Ong okonko ikau o monulung, tantu amu okoi kadapat. Tu i ginavo-za notombol do karaatan.</p>
			<p>O Tuhan peduo-no it otuvong sid ginavo-za, supaya kemot okoi dit anavau om kadapat okoi mongining di boros-nu. Amin.</p>

			<center><p><br/>*******<br/></p></center>

			<p>Ama dahai sid surga, andaman-za i gama-nu sid di Ibrahim diri di penidu-nu iosido antad sid valai dau om i sokoviai it ongosangkut, supaya kotoguvang banal sid dikau. Manjadi iokoi diti nokorikot-no siti do minogidu okoi antad sid ongogagamaon om antad sid ongokosusaan-za. Tu engin okoi sumamba om mokitunda dikau.</p>
			<p>Topot it ongopongitungan-za kakali dot songkozou-kozou. Potoson-no it ongoginavo-za sampai peduo-no i sokoviai i karaatan om i kasalaan sid dahai. Iokoi diti tantu aso katagan. ong okonko ikau o mongumbasi dahai. Barkatai-no i boros do kitab biano, supaya otunda okoi sampai mangasip okoi no.</p>
			<p>Pahandamai-no dahai i boros di Tuhan Yesus dot, ioku diti mozo-vozo dikou sampai orikot i kovian do pomogunan, ka.</p>
			<p>Ino-no o harapan dahai. O Tuhan. Amin.</p>
        </body>
        ]]>
    </string>

    <string name="doa_sumungkad_tuturan">
        <![CDATA[
        <body>
			<p><b>(POMILI DOT ISO antawa MINTADUA KONDIRI:)</b></p>
			<p>Ot Ama do kikovosihan om kikobinsianan, ikau-no o manahak do koposizan om kosinangan do guvas om ginavo. Manjadi monorima kasih okoi sid dikau, tu biano norongou-za vagu i boros-nu. Ino boros-nu dino, ino-no o koposizan-za. Topot iokoi amu kaharati banal. Manjadi mindamo okoi di sundu om barkat-nu. supaya amu-za olingan i boros-nu.</p>
			<p>Tudukai-no i pongitungan-za. supaya kasip okoi dot ikau-no o Tuhan dot kapapasi om ikau-no o sanganu di nunu nopo. O Tuhan, mindamo okoi dit kotulungan-nu do popuhondom okoi dikau dit ongokosusaan sid pomogunan, sid kampung.</p>
			<p>Pionduso-no i sokoviai it ongobansa, i Kina, Sama, Momogun, Orang putih, Polipin om i sokoviai i suvang do pomogunan. supaya aso kosusaan sitid pomogunan om ajadi okoi dot songobpinai sid tinoguvangon-nu.</p>
			<p>Popuhondom okoi dikau dit ongoulun dit sumakit. Tundao-no i mongubat sid ruma sakit, supaya engkod it ongooruol, om pohorotizo-no it ongoulun, supsys kaharati ioti dot ikau-no o minonulung. Tudukai no, supaya iokoi nga monulungi dit ulun dot osusa dit emot-za. Sokoviai iti amu ajadi ong okonko ikau o monulung. Topot ikau-no o harapan-za.<br/>
			Amin.</p>

			<center><p><br/>*******<br/></p></center>

			<p>O Tuhan Kinoringan dahai, mangarazou okoi dikau, tu i habal-nu do kovosihan nokorikot-no sitid pomogunan sampai sid dahai. Tulungai okoi no, supaya kentoron sid ginavo-za i boros-nu sampai iokoi diti sumuhut, okonko baiko mongining.</p>
			<p>O Tuhan Kinoringan, imatai-no i gorija dit mongodim dikau. Iningo-no i pinta dua dino om tahakai okoi do piniizaan om kopiondusan. Barkatai-no i sokoviai it anganak-nu. Barkatai-no i ponulung om pandita dit mangahabal di habal-nu sid piumpugan-nu biano. Popuhondom okoi diti pomogunan-za om i sokoviai i bansa di pentoron siti. Urarango it sokoviai it miooduw om it arampus. Popuhondom okoi dikau dit ulun do kikuasa om it ulun di monoruntud diti pomogunan-za om i sid pentongkop do pomogunan. Popianduso-no it ongopomogunan. Popuhondom okoi dikau dit anganak. Ikau-no it Ama banal, i mongontupat om monunda dioti. Popuhondom okoi dikau dit ongoanak vagu om it ongomomodsuni. Popuhondom okoi dikau dit sokoviai it ongoongkob om i minisavo. Insomok-no sid ulun dot tamanang om usan-usan. Iningo okoi-no o Kinoringan, Amin.
			</p>
        </body>
        ]]>
    </string>

    <string name="doa_ontok_kibantug">
        <![CDATA[
        <body>
			<p><b>"I MONGOHONDOM DI KINORIKATAN DI TUHAN YESUS"<br/>(POMILI DOT ISO antawa MINTADUA KONDIRI:)</b></p>
			<p>O Kinoringan it osusi om obinsianan, itit adau dot advent diti o popuhondom dahai dot iokoi diti baiko ginama di palad-nu om tinindal okoi dikau antad sid kuasa dot otuvong om i sala. Elaan-nu dot kuran i kobuatano dahai do kakali aso tantu tantu, tu kakal-po ihimon-za i kosompuruvan om kosinangan do guvas om ginavo dahai dit aso ontok. Sabap ino, tudukai okoi no, o Tuhan, supaya ohorotizan-za ino ralan-nu do koposizan om mozo okoi dikau sid karajaan-nu.</p>
			<p>Tudukai okoi-no dot mongontupat ditit ontok diti, dot amu olingan dahai dot sumomok-no it adau di korikatan dit anak-nu, i Tuhan dahai Yesus Kristus. Tudukai okoi no, supaya ensanan okoi humarap om monginud dinot adau dino om i sokoviai i gama-za om i boboroson-za nga mongonong sitid adau di korikatan di Tuhan.</p>
			<p>O Tuhan, barkatai okoi-no om barkatai-no inot adau biano sid dahai. I sundu-nu dit osusi o momuka dit ongomato dahai, supaya kemot okoi di kohormatan di kakal-po osusut di mongimbulai i Tuhan dahai Yesus Kristus, i minanangung dahai, Amin.</p>
        </body>
        ]]>
    </string>

    <string name="doa_ontok_kembulazan">
        <![CDATA[
        <body>
			<p><b>(POMILI DOT ISO antawa MINTADUA KONDIRI:)</b></p>

			<p>O Kinoringan ama dahai sid surga, monorima kasih okoi sid dikau dot ensanan o ginavo dahai, gima i piniizaan dahai sid dikau ontok di Tuhan dahai Yesus Kristus. Ikau-no dino o minangajadi dahai dot anganak i sid anavau gima i Yesus.</p>
			<p>Manjadi mindamo okoi dikau, papanaho okoi-no ditit adau biano om iti minggu biano do sumuhut okoi dino gama-nu, supaya atarang o gama dahai suvab-suvab. Iadko it adau o panganavau dit ralan-za, iadnobo dino i boros-nu o mangagazad dahai sid ralan dot a banal, o inono mangasip sid dikau. Pojodizo okoi-no dot ulun mongolombus di kanavau di habal-nu do kovosihan sid ulun vokon, supaya ioti nga kemumui sid ralan kumaa sid Anak-nu om kemot ioti di korimbutuon i nokembulai sired Baitlahim.</p>
			<p>Vozo-no dahai biano, supaya mintoron okoi-no sid tinoguvangon di kohormatan-nu di nokembulai sinod vuros di Tuhan dahai Yesus Kristus. Amin. </p>
        </body>
        ]]>
    </string>

    <string name="doa_kinapatazan_tuhan_yesus">
        <![CDATA[
        <body>
			<p><b>(POMILI DOT ISO antawa MINTADUA KONDIRI:)</b></p>

			<p>O Tuhan dahai Yesus, i Minananggung dahai, monorima kasih okoi sid dikau, tu i boros-nu dit amu tumanus monuduk dahai do minggu-minggu om mangagazad dahai sid koposizan-nu. Ino-no o boros-nu dino o popuhondom dahai dot sid palad-nu i koposizan-za om i kapatazan-za.</p>
			<p>Sabap ino tudukai okoi-no dot obingrosi i kavazao dahai dot okonko rumosi okoi diti riniba om i kuasa dau, inoinga ensanan okoi rumonok dikau om hondomon okoi-no do songkuro o kagazo i horogo di minonobus ko dahai antad sid kobinasaan. Popudo-no i harapan di karajaan do surga sid dahai, supaya otulid i vazaan-za kumaa sid karajaan-nu om atag o gama-za sumuhut dikau. Susio-no i kobuatano dahai supaya ajadi okoi dot anganak dot obinsuhut. Susio-no it ongoongkob dahai. Susio-no i sokoviai i gama-za, supaya ensanan okoi dot osusi sid tinoguvangon-nu. Tudukai okoi no, supaya amu okoi posimozo di raha dit Anak-nu, ino inga ontupaton om gunaon-za banal dot iosido-no o minonobus om minonindal dahai sid koposizan penlaid. Barkatai-no i boros-nu sid dahai, ino boros-nu dit amu tumanus, supaya ino boros dino ajadi do kuasa di mamasi dahai om ajadi do tanda do tinungkusan-za sid karajaan do surga. O Tuhan di kapasi sampai penlaid. Amin.</p>
        </body>
        ]]>
    </string>

    <string name="doa_tuturan_kinapagasan_tuhan_yesus">
        <![CDATA[
        <body>
			<p><b>(POMILI DOT ISO antawa MINTADUA KONDIRI:)</b></p>

			<p>O Tuhan Kinoringan-za, andaman-za i gama-nu sid di Ibrahim, i sinuhu-nu iosido mangagaras dit anak dau do sinamadan, tu popurimon ko di riniba di kosusaan do manahak dot iso ot anak do sinamadan dot ipagaras, tu ipangapus do sala, Dot okonko dau do sala, inoinga sala dahai riniba. Minsan iadino i gama-nu paharati om monian dahai, kakali dot amu kotogu sid ongoginavo-za i harati om kenginan-nu, Tu notombol it ongoginavo-za dit aso tantu-tantu. Kodung lumogo i kenginan-za kondiri, usibaon-za-no i gama-nu. Manjadi tulungai okoi no, supaya okonko pokihi okoi di gama-nu sumansara mananggung dahai, inoinga monorima kasih Om mongoguna okoi dikau antad biano sampai penlaid. Amin.</p>

			<center><p><br/>*******<br/></p></center>

			<p>O Tuhan Yesus Kristus, ikau-no it origin om raja di piumpugan dot ulun Kristian, tu minangakun ko do sumansara, gima manapul di riniba antad sid kobinasaan. Nokodim okoi-no dikau pamung sid piumpugan-nu, supaya amu okoi obinasa sid kasalaan om sid karaatan do riniba.</p>
			<p>Monorima kasih okoi sid dikau bahagi dit kobonsianan-nu di mogihim om minongontok ko dahai sid kapagasan om hukuman. O Tuhan tulungai-no it ongoginavo-za pasip, tu engin okoi dot ikau-no ot sambaon sitid pomogunan om aso-no vokon. Engin okoi dot apasi okoi sid dikau om soumul-umul sid tinoguvangon-nu. Topot o Tuhan, asarok dot mogidu i kenginan sid dikau. Tu nolimputan okoi dit ongopensubaan om i kenginan-za kondiri.</p>
			<p>Tulungai okoi-no palabus antad sid ongokaraatan-za dino.</p>
			<p>O Tuhan humarap okoi dit kuasa-nu. Amin.</p>
        </body>
        ]]>
    </string>

    <string name="doa_kinogulianan_tuhan_yesus">
        <![CDATA[
        <body>
			<p>Mangarazou okoi dikau, o Kinoringan di monguasa di sokoviai.</p>
			<p>Tu ikau-no o minonori di kuasa do kapatazan, gima it Anak-nu dit nogulian antad sid ulun do minatai. O Tuhan Yesus, raja do koposizan, notori-nu-no i kapatazan sampai otomon okoi-no sid lobong-nu dit nosukab no. Notori-nu-no i sokoviai it kuasa dot otuvong sampai nokembulai-no i koposizan penlaid. Tulungai okoi no, supaya kumavid okoi om mangasip okoi dino habal-nu. Om nunu nopo i kopiduvaan do ginavo, tonuso-no kavi antad sid ongoginavo dahai. Insasamadai-no it ongoginavo-za dit andaman-za it ongolobong dit ongokovorisan ko molohing, anak dahai. Barkatai okoi-no om barkatai-no i piumpugan-nu, supaya ino janji-nu do koposizan sumondot sid ongoginavo-za om iokoi ensanan monorima kasih om mangarazou dikau suvab-suvab. O Tuhan, apasi okoi bahagi dikau o Tuhan, matai okoi bahagi dikau.</p>
			<p>Mongogulian ko dahai sid koposizan vagu. Tu ikau-no it amu minintoron sid kapatazan, inoinga ginumulian ko-no diri om napasi ko om mangahatul ko sid saralom di kohormatan dit Ama-nu, biano sampai penlaid. Amin.</p>
        </body>
        ]]>
    </string>

    <string name="doa_kininsavatan_tuhan_yesus">
        <![CDATA[
        <body>
			<p>Ot Ama dahai sid surga, i monguasa di sokoviai om obinsianan, mangarazou okoi dikau, tu nopongo-no i gama dit Anak-nu, i Yesus Kristus mananggung di riniba, tu nokendakod-no i Tuhan sid surga sampai minogom-no iosido ponong sid vanan-nu.</p>
			<p>O Tuhan Yesus kristus, ikau-no o mongontok dahai sid Ama-nu om monulung dahai sid tanga do kosusaan, sampai amu olingan okoi dikau minsanko baiko ulun okoi do kisala om ulun dot osusa. Ikau-no dino o nokorikot sid Ama, tu monodia intoronon-za. Sabap ino mongindazou okoi dikau, o Tuhan dot asavat. O sundu dot osusi, mindamo okoi dikau, peduo-no i sokoviai kopiduvaan do ginavo, supaya ensanan okoi humarap di kotindalan-za om kohormatan di mongimbulai i Tuhan dahai Yesus Kristus.</p>
			<p>Manjadi pakansango-no i gama-za mangahabal di habal do kovosihan, supaya pentongkop do pomogunan do kotutun dot ikau-no o Tuhan i popiandus di sokoviai i riniba.</p>
			<p>Sabap ino iningo-no i gama-za mangarazou om mongindazou om mongoguna om monorima kasih sid dikau, o Tuhan dahai. Amin.</p>
        </body>
        ]]>
    </string>

    <string name="doa_pentakosta">
        <![CDATA[
        <body>
			<p>O Tuhan Kinoringan dot osusi, ikau-no rontob elo do mangahatul do sokoviai sid saralom di sundu-nu sampai mangatag di sokoviai. Sid dikau rumikot okoi-no dit osusa it ongoginavo-za. Iokoi diti obolou, gima i kotuvangan diti riniba, iokoi diti obingrosi, tu a-elaan-za i kosungguvo dahai om i ralan dahai. Iokoi diti sid saratom okoi do obingpipitan om kosusaan. Sabap ino, mindamo okoi sid dikau, papasi okoi-no om popudo-no it ongopongitungan-za om ongoginavo-za sid saralom di sundu-nu. Panganavau dit ongoginavo-za, supaya ohorotizan-za i suromo dit Anak-nu Yesus Kristus om i samod dau.</p>
			<p>Pedu-no sokoviai i korosizan om kopiduvaan do ginavo, supaya kemot okoi di kopioondusan-nu, it a-oduzan diti riniba. Rikot ko-no sid dahai om mintoron ko sid dahai, gima i Tuhan dahai Yesus Kristus. Amin.</p>
        </body>
        ]]>
    </string>

    <string name="doa_trinity">
        <![CDATA[
        <body>
			<p>O Ama dahai sid surga, ikau-no o minongurug dahai om mangahatul dahai om mangagazad dahai. Sumamba okoi sid dikau om mangarazou di kuasa-nu di pentongkop om mongindazou di kobinsianan-nu dit amu engkod.</p>
			<p>O Tuhan Yesus Kristus, ikau-no dino o minongontok di sokoviai i riniba. I hiza di inatai ko om ginumulian ko antad sid ongoulun do minatai. Ikau-no o napasi mangahatul ko penlaid. Sabap ino monorima kasih okoi sid dikau, gima i kovosihan-nu dit mimbulai suvab-suvab.</p>
			<p>O sundu dot osusi, ikau-no o pasip dahai om ikau-no o mongumpug di sokoviai it ongopiumpugan dot ulun Kristian sid pentongkop do pomogunan.</p>
			<p>O Kinoringan-za, pojodizo-no sid dahai i ginavo dot otulid om tahakai okoi-no dot sundu dot avagu om atatap. Susio okoi-no om susio-no i boros-za om i kobuatano-za, i pongitungan-za om i kavazao dahai, supaya atarang it ongomato-za. Ponuo-no it ongoginavo-za do kanavahan antad sid dikau. Jodizo okoi-no do ponuhu-nu di mongolombus di boros om i samod-nu. Imvoguvai-no om barkatai-no i piumpugan dot ulun Kristian sid pentongkop do pomogunan om popiizoo okoi-no sid piniizaan di Tuhan Yesus Kristus. Amin.</p>
        </body>
        ]]>
    </string>

    <string name="doa_ontok_pensubaan">
        <![CDATA[
        <body>
			<p>Tuhan Kinoringan ku. Imatai oku-no di nonong oku do pensubaan om mad apalid oku-no di nonong oku do pensubaan om mad apalid oku antad sid dikau. Kovidai oku-no om pahandamai-no dohon i sokoviai i kovosihan om kotulungan-nu. Ioku diti ikau-no o sanganu. Sopulai oku no. Amin.</p>
        </body>
        ]]>
    </string>

    <string name="doa_varo_minatai">
        <![CDATA[
        <body>
			<p>O Kinoringan, Ama dahai, Ama di Tuhan dahai Yesus Kristus. Banalko oruol i ginavo dahai, tu nokotongkizad-no sid dahai i ....... .<br/>
			Na aso rikoton-za tanid mantadko ikau. Tu ikau-no o puun do koposizan. Iokoi diti sid palad-nu kavi, i minatai om i mizau-po. Sabap ino ikau-no o harapan, tu ikau o kapasi vagu di minatai, iadko i gama-nu sid Tuhan dahai Yesus Kristus.
			Pakansango-no i gama dahai mangasip sid dikau om tudukai-okoi-no misasamod banal hiza di kikosusaan-okoi. Pahandamai-no dahai i sokoviai i kavantangan di nitahak-nu sid dahai i kakalpo sid dahai i ......., supaya okonko bai mogihad-okoi di mongohondom-okoi dau, inoi nga koponorima kasih-okoi sid dikau. Manjadi tudukai-okoi-no mongitung dot iokoi, nga kisukudi, supaya elo-okoi monguog. Mindamo-okoi do iadino sid ngaran di Tuhan dahai Yesus Kristus, i nogulian antad sid kapatazan. Amin. </p>
        </body>
        ]]>
    </string>

    <string name="doa_kalandai_anak">
        <![CDATA[
        <body>
			<p>Ot Ama dahai sid surga, monorima kasih-okoi sid dikau om mongindazou di ngaran-nu, sabap nabarakatan-okoi-no dikau do minanahak-ko-no dit anak diti sid dahai. Na mindamo-okoi-no dikau, peduo-no sid anak-za sokoviai i kosusaan om pensubaan, supaya okonko rontob osinang iosido sumurut gumazo, inoi nga mangasip sid dikau sampai osinang sid tinoguvangon-nu sampai penlaid.</p>
			<p>Ikau-no ot Ama banal sid surga om sitid pomogunan. Ikau-no o pokitoudan-za ditit anak dahai. Sid ngaran di Tuhan Yesus Kristus mindamo-okoi do iadino. Amin</p>
        </body>
        ]]>
    </string>

    <string name="doa_kotulungan">
        <![CDATA[
        <body>
			<p>O Kinoringan, Ama om Tuhan dahai, iokoi diti monorima kasih sid dikau sampai mongindazou-okoi di kovosihan-nu, to nokoponulung-ko-no dahai sid saralom do kosusaan. Ong baiko iokoi, tantu aso katagan. Kagi, mangakun-okoi dot opodok ino kosipan-za om asarok-sarok mad oluvau i ginavo-za. Topot ikau-no o kumavid dahai om minonian dahai sampai nokemotokoi-no di kuasa-nu monulung dahai.</p>
			<p>Manjadi kada-no polingai dahai vagu i kovosihan-nu om tudukai-okoi-no do lobipo sumuhutom humarap-okoi dikau sid saralom do katamanan om sid saralom do kosusaan. Mindamo-okoi-no iadino sid ngaran di Tuhan dahai Yesus Kristus. Amin.</p>
        </body>
        ]]>
    </string>

    <string name="doa_sodop_hari_anam">
        <![CDATA[
        <body>
			<p>O Tuhan, onom-no adau ginumama-okoi-no om suvab nga adau-no do pongintaranan. Monorima kaseh-okoi-no sid dikau bahagi di kinotulungan-nu dahai sid saralom dit onom\'t adau di nakatalib-no. Ombo i gama dahai di najadi-no, ikau-no pinajadi, om ombo i gama dit aso tantu, nga ikaui o harapan dahai do mongumbasih. Manjadi suvab nga mintoron-okoi-no. Sodia-no dit ongoginavo-za, supaya avantang om kiguna i gama dahai sumambayang om mongining di boros-nu. Barakatai-no i sokoviai it ongoulun do pahabal suvab di habal do kovosihan.Pohorotizo-okoi-no sid saralom dit adau do pongintaranan dino dot okonko sampai penlaid sid kapagasan om sid kosompitan-okoi, inoi nga varo kentaranan-za sid dikau di noumpai-no di Tuhanza Yesus Kristus.</p>
			<p>Manjadi sodop biano nga likupai-okoi-no om peduo-no i sokoviai kosusaan-za om pensubaan, supaya osinang om akansang-okoi vagu suvab do mongindazou dikau.</p>
			<p>Mindamo-okoi dikau sid ngaran di Tuhan dahai Yesus Kristus. Amin.</p>
        </body>
        ]]>
    </string>

    <string name="doa_sasarap_minggu">
        <![CDATA[
        <body>
			<p>Ot Ama di pentoron sid savat i monguasa di sokoviai, Monorima kasih-okoi sid dikau om mangarazou dit Anak-nu i Yesus, i Minananggung dahai. Tu elaan-za dot nunu-nopo i ginama-za sid saralom di turu\'t adau di nakatalib nga ikau-no i monunda o monulung dahai. Adau sodop nga mozo-vozo-koi om i Sundu-nu mangahatul di ginavo-za om i gamaon-za.</p>
			<p>Manjadi biano diti oumpug-okoi-no, sabap nokorikot-no it adau-nu dot osusi. Tahakai-no di Sundu-nu i piumpugan dahai diti, supaya atarang tuturan om i tudukan sitid ongobpinai. Ot Ama, isesoo-no i ginavo-za dot enizo sumamba sid dikau om kosuvang-okoi-ogi sid piniizaan-nu.</p>
			<p>Ot Ama, mindamo-okoi di Sundu-nu mongogiang dit ongoginavo-za, supaya ipat-ipat it obpinai di nokosuhut-no di kenginannu, nga atatap mongining di boros-nu biano sampai penlaid. Amin.</p>
        </body>
        ]]>
    </string>

    <string name="doa_sodop_minggu">
        <![CDATA[
        <body>
			<p>Ot Ama dahai sid surga, monorima kaseh-okoi sid dikau, sabap i gama-nu monulung dahai sid saralom di turu\'t adau di nakatalib-no. Manjadi sodop biano mindamo-okoi-no di samod-nu om i Kobinsianan-nu sampai i Sundu-nu do pentoron-no sid dahai, supaya nunu-nopo i norongou dahai itit adau do minggu biano, i habal di kovosihan antad sid dikau om i kenginan-nu i nigili vagu sid dahai, nga andaman-zai suvab-suvab sid saralom dit ongogamaon-za.</p>
			<p>Manjadi mongontupat-ko-no di modop-okoi, supaya sampai suvab nga osinang-okoi, sahap gima iokoi diti ikau-no o sanganu, biano sampai panlaid. Amin.</p>
        </body>
        ]]>
    </string>

    <string name="doa_monginakan">
        <![CDATA[
        <body>
			<p>1. Ot Ama dahai sid surga. Monorima kasih okoi sid dikau , sabap ikau-no sodop adau manahak di kakanan-za di miuma om osusi, Amin.</p>
			<center><p><br/>*******<br/></p></center>

			<p>2. Ot Ama dahai sid surga, okon ko rontob i kakanan o kapasi do riniba. Sabap dino mindamo okoi dikau, povozoo-no i barakat-nu di kakanan diti, supaya koumbasih dahai om akansang okoi mongohormat dikau. Torima kasih o Tuhan. Amin.</p>
        </body>
        ]]>
    </string>

    <string name="doa_mongontok_sumakit">
        <![CDATA[
        <body>
			<p>O Kinoringan, Ama dahai, sumamba okoi sid dikau, tu elaan-za dot ikau-no i monguasa di sokoviai. I kosusaan om kosinangan nga ikau-no o kelo. Manjadi mokitulung okoi dikau sampai popuhondom dikau di ....... i sumakit banal. Barkatai-no it ongoubat, tu antad kavi sid dikau ino. Om iokoi diti, nga ikau-no o sanganu. Tudukai okoi sumuhut di hoturan do samod di dahai do kenginan, inoi nga i dikau do kenginan o suhuton. Monginud okoi-no dikau, o Tuhan. Amin</p>
			<p></p>
        </body>
        ]]>
    </string>

    <string name="doa_sasarap">
        <![CDATA[
        <body>
			<p>1. Ot Ama dahai sid surga, monorima kasih-okoi sid dikau itit sasarap biano diti, sabap ikau-no o minongolikup om manaud di modop-okoi antawa gumama-okoi-no. Manjadi biano diti tumimpuun-okoi-no vagu gumama. Topot amu-za elaan dot nunu om nunu ot ahajangan-za biano, inoi nga ikau-no ot Ama o mongimbasih di pamanahan-za om mamarakat di gamaon-za om i Tuhan dahai Yesus Kristus. Sid ngaran dau mindamo-okoi, Ot Ama dahai sid surga .......</p>
			<center><p><br/>*******<br/></p></center>
			<p>2. Ot Ama dahai, noposik-okoi-no vagu om monorima kasih sid dikau, tu ikau o minanaud dahai di kosodop. Na mindamo okoi-no dikau do toudo-okoi-no ditit adau biano, supaya amu okoi kahajang do karaatan. Ong varo-no kosusaan, tulungai okoi. Ong varo pensubaan, tatapo-okoi. Popudo-no sid ginavo-za i samod sid dikau om sid ulun vokon. Jodizo-okoi-no do panganavau do pomogunan supaya ogumu ot ulun kaharati di kovosihan-nu sampai mongindazou dikau. Sid ngaran di Yesus Kristus mindamo-okoi, Ot Ama .......</p>
			<center><p><br/>*******<br/></p></center>
			<p>3. O Tuhan Kinoringan, biano diti tumimpuun-okoi-no vagu di gamaon-za. Tulungai-okoi-no supaya ajadi om kiguna. Ong apaganan-okoi, pohorotizo-okoi-no. Ong amahalan-okoi, pakansango-okoi-no. Tahakai-okoi-no di Sundu-nu mozo-vozo dahai, supaya amu-okoi kalandu sid karaatan. I kabang-za o Tuhan toudo-no, supaya boroson-za it abanal om it apatut. Iokoi diti, ikau-no o sanganu. Kada-no eduai-okoi. Sid ngaran di Tuhan Yesus mindamo-okoi, Ot Ama dahai sid .......</p>
			<center><p><br/>*******<br/></p></center>
			<p>4. O Tuhan Yesus Kristus, notori-nu-no i sokoviai i kuasa dot araat om minongimbulai-ko-no di kanavau di kapasi. Sabap ino monorima kasih-okoi sid dikau. Pedu-no sid dahai i nunu-nopo it otuvong om pokosogo-okoi-no sumasi dikau sid saralom di gamaon-za. Tundao-no i ginavo dit ongoulun di mangahatul di pomogunan-za, supaya okonko sumaap di kenginan-nu, gamko posurut di kovosihan sid sokoviai it ongoulun. Ong varo kosusaan-za, pahandamai-no dahai i kinapagasan-nu sampai i kinamanangan-nu, to ino-no o harapan-za. Sid ngaran-nu mindamo-okoi, Ot Ama dahai sid .......</p>
			<center><p><br/>*******<br/></p></center>
			<p>5. O Kinoringan om Ama, minsanko nokodop-okoi-ogi, kakali do mad ohuzan-okoi om avagatan di gamaon ditit adau biano diti. Manjadi mindamo-okoi dikau, pakansango-okoi-no. Popuhondom-ko-no dahai dit Anak-nu, Tuhan Yesus i nopogosi sitid pomogunan do riniba. Peloo-okoi-nou do kiharapan-okoi, o ono-no i karajaan-nu dot osinang-okoi sid tinoguvangon-nu. Hinatul-okoi-no dikau do pongohormat di ngaran-nu it ontok didino sampai it ontok do penlaid. Sabap ino, tatapo-okoi-no banal. Iningo-no i pomintaan dua dahai di nituduk di Yesus sid dahai, Ot Ama dahai sid ........</p>
			<center><p><br/>*******<br/></p></center>
			<p>6. O Tuhan Kinoringan, monorima kasih-okoi, tu nakatahak-kono vagu do sangadau om kadapat-okoi posurut vagu di gamaon-za. Peloo-okoi-no dot i sokoviai i nunu-nopo, nga okonko iokoi o sanganu, inoi nga nipataud-nu dahai, supaya kopongimbulai okoi di kavantangan bahagi do koruhang om bahagi-nu. Tundao-okoi-no it adau biano do siombo-nopo i pamanahan om nunu nopo o gamaon om boroson. Pensodu-no sid dahai di sokoviai it ikorosi om i kasanaan. Ikau-no ot Ama dahai, gima i Tuhan-za Yesus. Sid ngaran dau mindamo-okoi, Ot Ama dahai sid surga .......</p>
			<center><p><br/>*******<br/></p></center>
			<p>7. Ot Ama dot Osusi, Ikau-no ot asavat om monguasa di sokoviai, Ikau-no ot asamod om nunu-nopo i karaatan nga ikasana-nu. Ikau dino aso kinotimpuunan om amu-ko tumanus sampai penlaid. Topot iokoi diti baiko riniba dit aso tantu-tantu. Obingpalid-okoi om obingrosi, tu amu kaharati di kosungguvon-za. Manjadi minsanko iadino o kobuatano-za, sinianan-okoi-no dikau sid saralom di gama di Tuhan Yesus. Posipo-no i ginavo-za om tulungai-okoi-no sumasi di ngaran-nu sid saralom dit ongogamaon-za biano sampai asadapan. Mindamo-okoi-no sid ngaran di Tuhan Yesus Kristus, Ot Ama dahai sid surga ....... </p>
        </body>
        ]]>
    </string>

    <string name="doa_sosodop">
        <![CDATA[
        <body>
			<p>1. O Tuhan Yesus Kristus. Monorima kaseh-okoi sid dikau bahagi dit adau biano di nakatalib-no om mongoguna dikau, tu nabarakatan-okoi dikau iti adau biano diti om nunu-nopo it avantang biano, nga ikau-no o minanahak.<br/>
			Mindamo-okoi-no dikau, supaya amu-za olingan i gama-nu mamasi dahai suvab-suvab om mananggung dahai sampai penlaid. Rindingo-okoi-no diti di kovosihan-nu sampai sid saralom di sodop diti mongolindung-ko dahai. It ompiling di vuros-nu o manganavau dahai sampai penlaid. Amin.</p>
             <center><p><br/>*******<br/></p></center>

			<p>2. O Tuhan Kinoringan, nokorikot-no vagu i sodop om it ongoriniba muli-no sid valai. Manjadi ioku diti nga muli-no sid dikau. Ogumu-no o retan dot ulion. Topot asot elaan-ku do iadko ikau, tu asamod om obinsianan-ko dit ongoulun di humarap sid dikau. Imatai-oku-no o Tuhan. Antad di kasarap okonko piro-piro o boros nakalabpu sid kabang-ku om okonko piro-piro o laang nakapanau-oku, nga nelaan-nu-no kavi. Umbosiho-no vagu i nasala-ku diti. Insasamadai-no it ulun di nendaraat-ku. Ombo i nagama-ku dit aso guna, tonuso-no, om barakatai-no i kiguna sid tinoguvangon-nu. Monorima kaseh-oku do kopomoros-oku sid dikau sid saralom di pinta dua. Monorima kaseh-oku, tu mu iniduan-oku dikau, minsanko asarok dot olingan-ku ikau. Monorima kaseh-oku-po bahagi di kosukupan di nitahak-nu vagu. Ong okonko ikau o mozo-vozo, tantu aso kosurutan-ku.<br/>
			Sodop nga mokirinding-oku dikau sampai galai-no vagu i ginavo-ku sid ulun di sinamadan-ku. Impanggalai-no vagu i ginavo-ku sid saralom di modop-oku om pensodu-no di sokoviai karaatan om pensubaan. Ikau-no ot Ama-ku, gima i Yesus Kristus i Minananggung dohon. Amin.</p>
            <center><p><br/>*******<br/></p></center>

			<p>3. O Tuhan, nakatalib-no vagu isot adau. Amu-za elaan do kiguna sid tinoguvangon-nu ko aso. Topot elaan-za dot nokensomok-okoi vagu sid kosungguvon di noumba-nu bahagi dahai, o ino-no i karajaan do surga. Ikau-no o minongodim dahai di napalid-okoi, om pinamung okoi-no dikau sid piumpugan di Yesus Kristus. Barakatai-no i gorija-nu sitid dahai. Pakansangono it ongoulun di nakasip-no sid dikau, supaya mihot-okoi sid harapan dit otopot. I sokoviai i mangahatul di piumpugan-nu nga tundao-no om umbosiho-no. Peduo-no i sokoviai it ongopensubaan dit engin mamalid dahai. Tulungai-okoi-no di jumadi do panganavau do pomogunan, supaya ogumu-pot ulun dit agazad sumamba sid dikau. Tu asot asavat ko ikau. Asot asamod-ko ikau. Asot atatap om orintuod mantadko ikau o Tuhan. Kada-no iduai-okoi, gima i Yesus Kristus, i Tuhan dahai. Amin.</p>
             <center><p><br/>*******<br/></p></center>

			<p>4. O Tuhan Kinoringan i monguasa di sokoviai. Tumoguvang okoi sid dikau i sodop biano diti om monorima kaseh, to i kotulungan-nu sid saralom dit adau di nakatalib-no. Varo-no kosinangan-za nga antad sid dikau om varoi kosusaan nga antadi sid dikau. Sabap i sokoviai i nunu-nopo nga pakakas om vazaannu do pemumui dahai sid dikau. Pohorotizo-okoi-no, supaya okonko iadko bolou om lovong-okoi, inoi nga paambat-okoi di ginavo-za sid kovosihan-nu.<br/>
			Manjadi iningo-okoi-no di popuhondom-okoi dikau ditit pomogunan-za. Ogumu o kosusaan om ogumu o piooduhan om kopisasanaan. Tudukai-okoi-no dot okonko pahakang-po di gama dit aso tantu-tantu, gamko potulungo-no sid dahai i Sundu-nu, supaya kadapat-okoi popiandus dit ongoulun am pozom dit ongoginavo di mad kigumbang.<br/>
			I sokoviai i mangahatul sid pomogunan-za diti, antad sid Ketua Menteri sampai sid sokoviai it ongokarani om it ongoguru, it ongodokutol om isai-nopo o kikuasa do mangahatul, nga ikau-no o koponunda di kenginan dioti, supaya okonko sumaap di kovosihan-nu, gamko tumabang pembulai di kavantangan sid sokoviai it ongoulun om i sokoviai it ongobansa. O raja do Pomogunan, rikot-no, om tulungai-okoi-no. Mindamo-okoi-no iadino sid ngaran di Tuhan-za Yesus Kristus. Amin.</p>
            <center><p><br/>*******<br/></p></center>

			<p>5. O Tuhan Yesus Kristus, ikau dino ot origi om raja di piumpugan dot ulun Kristian. Nokodim-oku-no dikau pamung sid piumpugan, supaya amu-oku-no obinasa sid kasalaan om karaatan do riniba. Monorima-kaseh-okoi sid dikau babagi di kobinsianan-nu di minogihim dohon.<br/>
			O Tuhan, engin-oku mangasip sid dikau. Engin-oku dot ikau-no ot sambaon sitid pomogunan om aso-no vokon. Engin-oku dot apasi-oku sid dikau om soumul-umul sid tinoguvangon-oku dikau. Topot imatai-oku-no o Tuhan, nentutukan-oku do pensubaan. Varo-no ong momoros dot, Siombo no-ka i Kinoringan-nu? ka. Varo-no ong, Nokokuro, tu opintal-ko sid hal dot aso harapan? ka. Varo-no ong, i Yesus okonko Anak do Kinoringan, ka.<br/>
			O Tuhan sopulai-oku antad sid pensubaan dino. Tatapo-noi ginavo-ku dit obingpalid. Pemoto-oku-no di kuasa-nu-om samod-nu. Kadan-ko-no mongoho do kedu-oku sid dikau do monginsasakau-oku-po di ngaran-nu. o Tuhan, pakansango oku-no sid saralom di gama mangasip. Pihoto-oku-no sid saralom di gama humarap. Porintuod-oku-no sid saralom di gama manamod.<br/>
			O Tuhan, langkasai-no monulung dohon gima i kobinsianan-nu. Amin.</p>
            <center><p><br/>*******<br/></p></center>

			<p>6. O Kinoringan, Ama om Tuhan dahai, Nokentoron-okoi-no vagu sid saralom di gamaon-za, tu nosodop-no om sumamba-no sid dikau, tu ikau-no o minongopud om minangapad dahai dit adau di nakatalib. Ikau-no vagu o harapan om pipokitundaan-za ontok do sodop diti. Mongindazou-okoi om monorima kaseh okoi dikau o Kinoringan. Manjadi popuhondom-okoi dikau di sokoviai it ongoobpinai di kikosusaan. Elaan-nu i sokoviai it ongoulun di sumakit sid kampong om i sid Rumah sakit. Sianoai-no ioti om tudukai-no it ongoginavo dioti, supaya kaharati di tomodon-nu dit a-milo-milo nga avasih, sampai ensanan humarap ioti sid dikau. Barakatai-no it ubat om i gama di dokutul om isai-nopo i manaud om monulung dioti, supaya kadapat pengkod dit oruol, ong sukul kenginan-nu, o Tuhan. Elaan-nu it obpinai di nonong do pensubaan do tumolikud sid dikau. Ensanan-okoi do obingpalid om engin maza sid vazaan dot aso kapagasan. Topot elaan-za dot i Tuhan dahai, i Yesus Kristus nga nopogosi om nousibai hiza minongontok iosido dahai. Sabap ino, mindamo okoi dikau, kovidai-okoi-no om gazado-okoi-no, supaya damo  amu-okoi atagak sid dikau.<br/>
			Elaan-nu i kosusaan do monombitil-okoi. Amu-za elaan dot olikapan ko amu. Topot andaman-za i boros di Tuhan Yesus dot okonko rontob i kakanan o kapasi di riniba, inoi nga it ipat-ipat i boros antad sid kabang do Kinoringan o kapasi do riniba, ka. Manjadi posizo-okoi-no kavi sid saralom di boros-nu i kikuasa om i kapasi. Mindamo-okoi do iadino sid ngaran di Tuhan Yesus Kristus. Amin.</p>
        </body>
        ]]>
    </string>

</resources>